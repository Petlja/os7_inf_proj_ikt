Одабир теме и сарадника
========================

За почетак, пред тобом и твојим друговима и другарицама се налазе прави, животни проблеми које треба да решите. Ови проблеми произилазе из школског градива и/или ваше потребе за сазнањем, а у њиховој изради биће ангажован ваш креативни ум. Најбоље теме повезују садржаје који се уче у предмету са актуелним проблемима и потребама средине у којој ученик живи. 

.. figure:: ../_images/projektovanje2.png
     :align: center
     :width: 780px


Дошло је време да након изучавања тема „Информационо-комуникационе“ технологије и „Дигитална писменост“ покажеш шта знаш. 
Током наредних часова заједно са својим друговима и другарицама из одељења, бавићеш се израдом истраживачког школског пројекта. 
Приликом рада на изради пројекта потребно је да се позабавите реалним животним ситуацијама у којима можете да примените усвојена знања и стечене вештине из претходних лекција. Током рада на истраживачком пројекту као извор информација користићете интернет, књиге, уџбенике, а постављаћете питања и наставницима и родитељима.

Како почети са израдом пројекта? 
Пројекат је сложена активност која садржи више фаза и траје одређено време. Пре почетка рада на самом пројекту, потребно је размотрити следеће:

•	идеју - шта ће бити наш истраживачки задатак на коме ћемо радити;

•	партнере - ко ће бити сарадници на пројекту са којима ћемо радити у тиму;

•	план тема - одредити конкретније задатке на којима ћемо радити и шта ће бити тема пројекта;

•	план активности - одредити на који начин ћемо радити;

•	план реализације - одредити временску динамику којом ћемо реализовати које активности;

•	план програма и алата - одредити које ћемо програме и алате користити за рад;

•	резултате - одредити шта ће бити продукти које ћемо приказати на крају пројекта.

Радом на пројекту, самостално или у тиму, током наредна три часа (или у одређеном дефинисаном временском периоду) истраживаћеш (проналазићеш релевантне информације) и откриваћеш (проналазићеш нове, непознате чињенице) о теми која је теби и твојим друговима и другарицама интересантна, поставићеш решење проблема и на крају ћеш га јавно представити као коначан продукт вашег заједничког рада.

Веома је важно приликом реализације сваког пројекта да је рад на њему изазован и да се добијени резултати или решења могу применити у свакодневном животу. 

Оно што ћеш на овом часу радити јесте да:

•	размислиш о темама које су излистане и одабереш једну којом ћеш се бавити наредна два школска часа, 
•	пронађеш сараднике – другове и другарице са којима ћеш радити на пројекту. Тачније да формираш тим од сарадника које интересује иста тема као тебе,
•	дефинишеш истраживачки задатак, тачније начине како ћеш да спроведеш истраживање (теоријски или експериментима) и које ресурсе ћеш са својим тимом да користиш.

За тебе смо излистали различите теме које повезују Информатику са другим наставним предметима, али и темама из свакодневног живота:

1. Помажемо једни другима

2. Школа је наша

3. Музеј који недостаје

4. Да ли смо одговорни (истраживање о ставовима вршњака када је у питању квалитет живота у локалној средини)

5. Дигитални отпад

6. Правилна и безбедна комуникација


Најлакши начин да одабереш тему је да за сваку од њих напишеш зашто ти је интересантна, зашто ти се допада. 
Користи папирне стикере да запишеш своје идеје. Размисли и сваку  идеју запиши на засебан папирић. 
У случају да не постоји могућност да се уживо одаберете тему, постоји начин да наставник или наставница направи виртуелну таблу на којој ћете постављати стикере са идејама.

На доње две слике можеш да видиш два начина одабира тема за истраживачки пројекат.

На првој слици је приказана виртуелна табла за одабир тема, коју је креирао наставник користећи веб-алат lino.it.

.. image:: ../_images/lino.png
     :align: center
     :width: 900px

А на другој слици је приказан онлајн упитник за бирање теме, који је креирао наставник користећи веб-алат google forms.

.. image:: ../_images/gforma.png
     :align: center
     :width: 400px

На основу идеја које су написане на стикерима или на основу резултата упитника, можеш лако да одабереш најбоље сараднике за тему коју желиш да обрадиш. 

Када одабереш тему, врло је лако да формираш тим сарадника три до пет чланова. Тачније, потребно је да формирате тим од сарадника који имају иста интересовања.
Приликом одабира чланова тима не мораш да радиш увек са својим најбољим другом или другарицом, пројекат је активност коју можеш да радиш и са људима који нису из твог окружења, који су чак хиљадама километара далеко од тебе. Једино је важно да имају заједничка интересовање као и ти. 

Када сте одабрали чланове тима, тачније када је формиран тим, први корак је да дефинишете истраживачки задатак, тачније да дефинишете како ћете да спроведете истраживање (теоријски или експериментима) и које ресурсе (интернет, библиотека...), односно програме и алатке ћете као тим да користите.


.. infonote::
 
    Сада је ред да ти и твоји другови и другарице:

    - Размислите о темама које су излистане и одаберете једну којом ћете се бавити на наредним школским часовима. Користите неки од веб алата за избор теме. У томе нека вам помогне наставник или наставница.
    - Формирате тим од сарадника које интересује иста тема на којој ћете радити на наредним школским часовима.
    - Дефинишете истраживачки задатак, тачније договорите се како ћете да спроведете истраживање (теоријски или експериментима) и које ћете ресурсе да користите.
